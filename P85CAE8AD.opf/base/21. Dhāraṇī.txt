(233,1)21: dhāraṇīparivartaḥ |

atha khalu bhaiṣajyarājo bodhisattvo mahāsattva utthāyāsanād ekāṃsam uttarāsaṅgaṃ kṛtvā dakṣiṇaṃ
jānumaṇḍalaṃ pṛthivyāṃ pratiṣṭhāpya yena bhagavāṃs tenāñjaliṃ praṇamya bhagavantam etad
avocat kiyad bhagavan sa kulaputro vā kuladuhitā vā puṇyaṃ prasavet, ya imaṃ saddharmapuṇḍarīkaṃ
dharmaparyāyaṃ dhārayet, kāyagataṃ vā pustakagataṃ vā kṛtvā?evam ukte bhagavān bhaiṣajyarājaṃ
bodhisattvaṃ mahāsattvam etad avocat- yaḥ kaścid bhaiṣajyarāja kulaputro vā
kuladuhitā vā aśītigaṅgānadīvālikāsamāni tathāgatakoṭīnayutaśatasahasrāṇi satkuryād gurukuryānmānayet
pūjayet, takiṃ manyase bhaiṣajyarāja kiyat kulaputro vā kuladuhitā vā tatonidānaṃ
bahu puṇyaṃ prasavet?bhaiṣajyarājo bodhisattvo mahāsattva āha - bahu bhagavan, bahu sugata
|bhagavān āha - ārocayāmi te bhaiṣajyarāja, prativedayāmi |yaḥ kaścid bhaiṣajyarāja kulaputro
vā kuladuhitā vā asmāt saddharmapuṇḍarīkāddharmaparyāyādantaśa ekām api catuṣpadīgāthāṃ
dhārayet, vācayet, paryavāpnuyāt, pratipattyā ca saṃpādayet, ataḥ sa bhaiṣajyarāja
kulaputro vā kuladuhitā vā tatonidānaṃ bahutaraṃ puṇyaṃ prasavet ||

atha khalu bhaiṣajyarājo bodhisattvo mahāsattvas tasyāṃ velāyāṃ bhagavantam etad avocat- dāsyāmo
vayaṃ bhagavaṃsteṣāṃ kulaputrāṇāṃ kuladuhitṛṇāṃ vā yeṣām ayaṃ saddharmapuṇḍarīko dharmaparyāyaḥ
kāyagato vā syāt, pustakagato vā, rakṣāvaraṇaguptaye dhāraṇīmantrapadāni |tadyathā
-

anye manye mane mamane citte carite same samitā viśānte mukte muktatame same aviṣame samasame
jaye kṣaye akṣaye akṣiṇe śānte samite dhāraṇi ālokabhāṣe pratyavekṣaṇi nidhiru abhyantaraniviṣṭe
abhyantarapāriśuddhimutkule araḍe paraḍe sukāṅkṣi asamasame buddhavilokite dharmaparīkṣite
saṃghanirghoṣaṇi nirghoṇi bhayābhayaviśodhani mantre mantrākṣayate rute rutakauśalye
akṣaye akṣayavanatāye vakkule valoḍra amanyanatāye svāhā ||

imāni bhagavan mantradhāraṇīpadāni dvāṣaṣṭibhir gaṅgānadīvālikāsamair buddhair bhagavadbhir
bhāṣitāni |te sarve buddhā bhagavantastena drugdhāḥ syuḥ, ya evaṃrupān dharmabhāṇakānevaṃrūpān
sūtrāntadhārakānatikrāmet ||

atha khalu bhagavān bhaiṣajyarājāya bodhisattvāya mahāsattvāya sādhukāramadāt sādhu sādhu bhaiṣajyarāja,
sattvānām arthaḥ kṛtaḥ |dhāraṇīpadāni bhāṣitāni sattvānām anukampāmupādaya |rakṣāvaraṇaguptiḥ
kṛtā ||

atha khalu pradānaśūro bodhisattvo mahāsattvo bhagavantam etad avocat- aham api bhagavan evaṃrūpāṇāṃ
dharmabhāṇakānām arthāya dhāraṇīpadāni dāsyāmi, yatteṣām evaṃrūpāṇāṃ dharmabhāṇakānāṃ
na kaścidavatāraprekṣī avatāragaveṣī avatāraṃ lapsyate |tadyathā yakṣo vā rākṣaso vā
pūtano vā kṛtyo vā kumbhāṇḍo vā preto vā avatāraprekṣī avatāragaveṣī avatāraṃ na lapsyata
iti ||

(234,1) atha khalu pradānaśūro bodhisattvo mahāsattvas tasyāṃ velāyām imāni dhāraṇīmantrapadāni
bhāṣate sma |tadyathā -

jvale mahājvale ukke tukke mukke aḍe aḍāvati nṛtye nṛtyāvati iṭṭini viṭṭini ciṭṭini nṛtyani
nṛtyāvati svāhā ||

imāni bhagavan dhāraṇīpadāni gaṅgānadīvālikāsamais tathāgatair arhadbhiḥ samyaksaṃbuddhair bhāṣitāni,
anumoditāni ca |te sarve tathāgatāstena drugdhāḥ syuḥ, yastānevaṃrūpān dharmabhāṇakānatikrameta
||

atha khalu vaiśravaṇo mahārājo bhagavantam etad avocat- aham api bhagavan dhāraṇīpadāni bhāṣiṣye
teṣāṃ dharmabhāṇakānāṃ hitāya sukhāya anukampāyai rakṣāvaraṇaguptaye || tadyathā -

aṭṭe taṭṭe naṭṭe vanaṭṭe anaḍe nāḍi kunaḍi svāhā ||

ebhir bhagavan dhāraṇīpadaisteṣāṃ dharmabhāṇakānāṃ pudgalānāṃ rakṣāṃ karomi, yojanaśatāccāhaṃ
teṣāṃ kulaputrāṇāṃ kuladuhitṛṇāṃ ca evaṃrūpāṇāṃ sūtrāntadhārakāṇāṃ rakṣā kṛtā bhaviṣyati,
svastyayanaṃ kṛtaṃ bhaviṣyati ||

atha khalu virūḍhako mahārājo tasyām eva parṣadi saṃnipatito ’bhūt saṃniṣaṇṇaś ca kumbhāṇḍakoṭīnayutaśatasahasraiḥ
parivṛtaḥ puraskṛtaḥ |sa utthāyāsanād ekāṃsam uttarāsaṅgaṃ kṛtvā yena
bhagavāṃs tenāñjaliṃ praṇāmya bhagavantam etad avocat- aham api bhagavan dhāraṇīpadāni
bhāṣiṣye bahujanahitāya |teṣāṃ ca tathārūpāṇāṃ dharmabhāṇakānām evaṃrūpāṇāṃ sūtrāntadhārakāṇāṃ
rakṣāvaraṇaguptaye dhāraṇīmantrapadāni |tadyathā -

agaṇe gaṇe gauri gandhāri caṇḍāli mātaṅgi pukkasi saṃkule vrūsali sisi svāhā ||

imāni tāni bhagavan dhāraṇīmantrapadāni, yāni dvācatvāriṃśadbhir buddhakoṭībhir bhāṣitāni |te
sarve tena drugdhāḥ syuḥ, yastānevaṃrūpān dharmabhāṇakānatikrameta ||

atha khalu lambā ca nāma rākṣasī vilambā ca nāma rākṣasī kūṭadantī ca nāma rākṣasī puṣpadantī
ca nāma rākṣasī makuṭadantī ca nāma rākṣasī keśinī ca nāma rākṣasī acalā ca nāma rākṣasī
mālādhārī ca nāma rākṣasī kuntī ca nāma rākṣasī sarvasattvojohārī ca nāma rākṣasī hārītī
ca nāma rākṣasī saputraparivārā etāḥ sarvā rākṣasyo yena bhagavāṃstenopasaṃkrāntāḥ |upasaṃkramya
sarvāstā rākṣasya ekasvareṇa bhagavantam etad avocan - vayam api bhagavaṃs teṣām evaṃrūpāṇāṃ
sūtrāntadhārakāṇāṃ dharmabhāṇakānāṃ rakṣāvaraṇaguptiṃ kariṣyāmaḥ, svastyayanaṃ ca
kariṣyāmaḥ |yathā teṣāṃ dharmabhāṇakānāṃ na kaścid avatāraprekṣī avatāragaveṣī avatāraṃ
lapsyatīti ||

atha khalu tāḥ sarvā rākṣasya ekasvareṇa samaṃ saṃgītyā bhagavata imāni dhāraṇīmantrapadāni
prayacchanti sma |tadyathā -(235,1) iti me iti me iti me iti me iti me |nime nime nime nime
nime |ruhe ruhe ruhe ruhe ruhe |stuhe stuhe stuhe stuhe stuhe svāhā ||

imaṃ śīrṣaṃ samāruhya mā kaścid drohī bhavatu dharmabhāṇakānāṃ yakṣo vā rākṣaso vā preto vā
piśāco vā pūtano vā kṛtyo va vetālo vā kumbhāṇḍo vā stabdho vā omārako vā ostārako vā apasmārako
vā yakṣakṛtyo vā amanuṣyakṛtyo vā manuṣyakṛtyo vā ekāhiko vā dvaitīyako vā traitīyako
vā caturthako vā nityajvaro vā viṣamajvaro vā |antaśaḥ svapnāntaragatasyāpi strīrūpāṇi
vā puruṣarūpāṇi vā dārakarūpāṇi vā dārikārūpāṇi vā viheṭhāṃ kuryuḥ, nedaṃ sthānaṃ vidyate
||

atha khalu tā rākṣasya evasvareṇa samaṃ saṃgītyā bhagavantam ābhir gāthābhir adhyabhāṣanta -

saptadhāsya sphuṭenmūrdhā arjakasyeva mañjarī |ya imaṃ mantra śrutvā vai atikrameddharmabhāṇakam
|| 21.1 ||

yā gatirmātṛghātīnāṃ pitṛghātīna yā gatiḥ |tāṃ gatiṃ pratigacchedyo dharmabhāṇakamatikramet
|| 21.2 ||

yā gatistilapīḍānāṃ tilakūṭānāṃ ca yā gatiḥ |tāṃ gatiṃ pratigacchedyo dharmabhāṇakamatikramet
|| 21.3 ||

yā gatistulakūṭānāṃ kāṃsyakūṭāna yā gatiḥ |tāṃ gatiṃ pratigacchedyo dharmabhāṇakamatikramet
|| 21.4 ||

evamuktvā tāḥ kuntipramukhā rākṣasyo bhagavantam etadūcuḥ - vayam api bhagavaṃsteṣām evaṃrūpāṇāṃ
dharmabhāṇakānāṃ rakṣāṃ kariṣyāmaḥ, svastyayanaṃ daṇḍaparihāraṃ viṣadūṣaṇaṃ kariṣyāma
iti |evam ukte bhagavāṃs tā rākṣasya etad avocat- sādhu sādhu bhaginyaḥ |yad yūyaṃ teṣāṃ
dharmabhāṇakānāṃ rakṣāvaraṇaguptiṃ kariṣyadhve ye ’sya dharmaparyāyasya antaśo nāmadheyamātram
api dhārayiṣyanti |kaḥ punar vādo ya imaṃ dharmaparyāyaṃ sakalasamāptaṃ dhārayiṣyanti,
pustakagataṃ vā satkuryuḥ puṣpadhūpagandhamālyavilepanacūrṇacīvaracchatradhvajapatākāvaijayantībhistailapradīpair
vā ghṛtapradīpair vā gandhatailapradīpair vā campakatailapradīpair
vā vārṣikatailapradīpair vā utpalatailapradīpair vā sumanātailapradīpair vā īddaśair bahuvidhaiḥ
pūjāvidhānaśatasahasraiḥ satkariṣyanti gurukariṣyanti, te tvayā kunti saparivārayā
rakṣitavyāḥ ||

asmin khalu punar dhāraṇīparivarte nirdiśyamāne aṣṭāṣaṣṭīnāṃ prāṇisahasrāṇām anutpattikadharmakṣāntipratilābho
’bhūt ||

iti śrīsaddharmapuṇḍarīke dharmaparyāye dhāraṇīparivarto nāmaikaviṃśatimaḥ ||

